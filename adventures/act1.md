# Första dagen på jobbet (Akt 1)

I denna inledande akt är syftet att varsamt introducera spelarna till de grundläggande mekanikerna och reglerna som definierar spelvärlden. Aktens struktur är medvetet linjär, vilket tjänar som en försiktig guidning snarare än en begränsning, och syftar till att bygga en stabil grund för både spelarna och deras rollpersoner. Denna design är avsedd att erbjuda en smidig och förståelig inlärningskurva, där varje steg tar spelarna djupare in i spelets utmanande universum.

För gruppen av nybörjare, erbjuder denna akt en chans att bekanta sig med spelets flöde, från karaktärsskapande och initiala interaktioner till de första besluten och konsekvenserna av dessa. För mer erfarna spelare, kan spelledaren dock välja att anpassa eller modifiera vissa delar av akten för att ge en större utmaning eller en snabbare takt, allt medan spelets kärnmekaniker och berättelsens integritet bevaras.

Akt 1 är inte bara en introduktion till spelets regler, utan också till den atmosfär och det narrativ som kommer att vävas genom hela äventyret. Spelarna kommer att få sin första inblick i Aurora-komplexets värld, de karaktärer som befolkar den, och kanske om de är observanta nog -- en första glimt av vad som döljer sig under ytan.

## Konferensrummet

Rollpersonerna befinner sig i ett stort konferensrum, sittande runt ett imponerande mahognybord. Rummet präglas av brutalistisk arkitektur med kala väggar, undantaget ett tiotal porträttmålningar av både män och kvinnor. Några strategiskt placerade krukväxter av sorten *Monstera* ger liv åt rummet. Golvet är av spegelblankt trä och taket är utformat i ett distinkt fackverksmönster, komplett med en belysning som skänker rummet en behaglig, om än något kvävande atmosfär. På den motsatta kortsidan av bordet finns två stora träpanelade dörrar, vilka tillför en aning liv till den annars dystra väggen. 

Framför varje rollperson ligger ett pappersark fyllt med text samt deras signatur.

> **Anställningsavtal för Livegen**
>
> **Parter:**  
> 1. **Arbetsgivare:** Panoptikon Sverige AB, org. nr. 1234-5678.  
> 2. **Arbetstagare:** [Namn på rollperson]  
> 
> **Avtalsperiod:**  
> Detta anställningsavtal gäller för en period på tio (10) år från och med 1962-10-21 till och med 1972-10-21.
> 
> **Arbetsuppgifter:**  
> Arbetstagaren åtar sig att utföra de arbetsuppgifter som tilldelas av arbetsgivaren under avtalsperioden. Arbetsuppgifterna kan variera och kommer att specificeras av arbetsgivaren efter behov.
> 
> **Arbetsplats:**  
> Arbetstagaren kommer att arbeta på olika platser inom Panoptikons verksamhetsområden, som anvisas av arbetsgivaren.
> 
> **Ersättning:**  
> Arbetstagaren kommer att erhålla ersättning i form av logi, föda och en månatlig lön om [summa], utbetalad av arbetsgivaren.
> 
> **Övriga Villkor:**  
> - Arbetstagaren förbinder sig att inte avslöja någon information angående arbetsgivarens verksamhet, interna förhållanden eller annat material som kan anses vara företagshemligheter.  
> - Arbetstagaren förbinder sig att följa arbetsgivarens regler och riktlinjer.  
> - Vid brott mot detta avtal kommer sanktioner att tillämpas enligt arbetsgivarens policy.  
> 
> **Underskrifter:**  
> [Plats för arbetstagarens underskrift]
> 

De har var och en skrivit under ett tioårigt anställningsavtal med Panoptikon för att återbetala en okänd skuld. Inget av rollpersonerna vet vad skulden avser eller varför de har gått med på att signera kontraktet. Men en sak är alla smärtsamt medvetna om: *ingen* ifrågasätter ett signerat kontrakt från Panoptikon. Alla spelare ska nu slå ett slag för Psyke (PSY) och tar +1 i stress om de misslyckas, som ett resultat av chocken över situationen.

> Rollpersonerna befinner sig i en dis av förvirring och saknar minnen av förmiddagens händelser. Varje försök att gräva i minnet möter en mur av tomhet; det sista de kan erinra sig är en helt vanlig kväll då de gick och lade sig i sina egna hem.
>
> Men hemma är inte i närheten av var de är nu.

I rummet tillsammans med rollpersonerna finns även spelledarkaraktären *Klara Hammarskjöld*. Hon är där för att svara på eventuella frågor, men kan inte ge några riktiga svar på de frågor som rollpersonerna troligen ställer just nu.

Efter att ha försökt svara på rollpersonernas frågor, samlar Klara ihop kontrakten, placerar dem i en plastcylinder och går bort till en lucka i väggen. Hon öppnar luckan, som avslöjar en hålighet tydligt avsedd för cylindern. När hon stänger luckan hörs ett dovt "fump" och en röd lampa vid sidan av luckan slocknar.

Därefter tar Klara ledningen och leder rollpersonerna ut ur rummet mot entréhallen och receptionen.

## Kontorsgångarna

Rollpersonerna leds genom en komplex labyrint av korridorer, där varje passage ser förvillande lik ut. Taket pryds av markanta geometriska mönster och väggarna växlar mellan betong och trä. Längs dessa gångar hänger målningar av olika konstnärer, vilka tycks vara helt okända för rollpersonerna.

Under vandringen uppmanas spelarna att göra ett "Motsåndskast" mot intelligens. De som lyckas med kastet dras till en iögonfallande målning. Denna konstverk skildrar en skräckslagen figur på en bro, mot en dramatisk bakgrund. Målningen är utförd med intensiva färger och brutna linjer som förmedlar en känsla av existentiell ångest och förtvivlan. Alla som betraktar tavlan måste göra ett Motståndskast mot Psyke (PSY). De som misslyckas tar +1 i stress, påverkade av konstverkets råa känslor.

Vid förfrågan ger Klara information om tavlan. Hon förklarar att den är målad av Edvard Munch, en god vän till Theodor Swan, som var verkställande direktör på Panoptikon under den perioden. De som utför ett Handlingskast för att närmare studera tavlan eller dess omgivning upptäcker en liten skylt bredvid konstverket. Skylten innehåller samma information som Klara redogör för.

Efter att ha navigerat genom kontorets labyrintlika gångar anländer gruppen slutligen vid hissarna. Här står de inför ett val: att ta hissen ned till entréplan eller att välja trapporna för de fem våningarna ner.

## Entréhallen

Aurora-komplexets entréhall är en imponerande blandning av betong, stål och trä, med ett marmorgolv som ekar under varje fotsteg. Rummets centrala drag är en ståtlig ek på en upphöjd gräsplätt, som nås via en liten trappa, badande i ljuset från en enorm skylight som öppnar upp mot den klarblå himlen. De stora glasdörrarna avslöjar ett snötäckt landskap och i fjärran syns bergens majestätiska silhuetter, medan solens strålar ger en värmande kontrast till den kalla utomhusmiljön och skapar en atmosfär av tystnad och diskretion i hallen.

Klara leder gruppen fram till receptionen för byte av besökskort till anställningslegitimation. Spelarna får också en omfattande personalhandbok, *Personalhandbok: Volym 1*, som speglar företagets byråkratiska natur.

**Ekens historia:**  

Den imponerande eken i entréhallen på Aurora-komplexet är ett fascinerande mysterium. Eken, som planterades 1834 av Jan Gastberg, Panoptikons dåvarande verkställande direktör, utmanar naturen genom att frodas så långt norrut. Ursprungligen stod den utanför byggnadens huvudentré men blev en integrerad del av entrédesignen efter en omfattande ombyggnad år 1919. Nu står trädet på en upphöjd gräsplätt inomhus, omgivet av ett halvmeterhögt fundament. Det representerar Panoptikons långa och stolta historia.

**Interaktioner:**  

- Står man i solstrålarna vid ingången, fås -1 stress vid endast första tillfället.
- *Cassian DeVinter*, säkerhetsvakten, hindrar åtkomst till trädet om någon försöker närma sig.

**Karaktärsnärvaro:**  

- Cassian DeVinter (dagtid).

## Andaktsrummet

Andaktsrummet är en plats för stillhet, reflektion och andlig ro. Det är utformat för att vara en inkluderande och fredlig plats, där anställda från alla trosuppfattningar och bakgrunder kan finna en stund av lugn och personlig reflektion. Rummet är enkelt men smakfullt inrett, med mjuka mattor, bekväma sittkuddar och en avslappnad belysning som skapar en lugnande atmosfär. Väggarna är neutrala och pryds av diskreta symboler från olika världsreligioner och filosofiska rörelser.

Det är alltid öppet och tillgängligt för alla anställda, oavsett deras andliga eller religiösa övertygelse.

**Karaktärsnärvaro:**  

- Klara Hammarskjöld (innan hon går hem).

## Biblioteket

Biblioteket är en spegling av organisationens passion för kunskap och informationsinhämtning. Det är en oas av information där all sorts publik tillgänglig information finns tillgänglig för de anställda. Inredningen skapar en behaglig atmosfär med väggar klädda i varma träpaneler och rikligt med krukväxter som sätter sin prägel i varje vrå.

Entrén till biblioteket är storslagen och välkomnande, markerad av en imponerande vit marmorfotän med en staty som föreställer en lättklädd ung kvinna som häller vatten ur ett krus. När man beträder biblioteket via de tre små trappstegen, omsluts man av den karakteristiska doften av papper och ålder, en doft som väcker känslor av vördnad och nyfikenhet.

**Karaktärsnärvaro:**  

- Erik Lundberg (dagtid)

## Gymnastiksalen

Denna plats är en kombination av traditionell stil och modern funktionalitet. Denna rymliga lokal är utrustad med en blandning av klassisk och modern träningsutrustning. Vissa väggar är klädda med speglar och mattor finns tillgängliga för allehanda övningar på golvet. Ett område av salen är dedikerat till traditionell gymnastik, med redskap som ribbstolar, bommar och rep. För de som föredrar en mer modern träningsstil finns det löpband eller fria vikter.

Oavsett om personalen söker en plats för en snabb lunchträning eller en mer utmanande träningssession efter arbetsdagen, erbjuder gymnastiksalen en perfekt plats för hälsa och välbefinnande.

**Karaktärsnärvaro:**  

- Ante Niia (dagtid)
- Cassian DeVinter (kvällstid)

## Kommunikationsavdelningen

På Kommunikationsavdelningen råder ett saligt oljud, framkallat av ett komplext pneumatiskt tubsystem med hundratals rör som löper genom rummet, och ett oräkneligt antal skrivmaskiner. Varje arbetsplats, bemannad av frenetiskt arbetande anställda, bidrar till en kaotisk symfoni av mekaniska klick och klackar.

Rummet är rymligt och luftigt, med ett tak som sträcker sig upp till två våningars höjd i mitten. Längs rummets sidor, på andra våningen, ligger kontorsutrymmen vars fönster vetter mot det centrala arbetsområdet, vilket ger kontoren en panoramavy över den intensiva aktiviteten nedanför.

Personalen kör runt med handvagnar fulla av papper och böcker, navigerar mellan skrivborden och matar systemet med dokument. Utmed ena sidan av bottenvåningen finns en stor, upplyst tavla som visar en detaljerad karta över det omfattande tubsystemet, upplyst av hundratals små lampor som blinkar i olika färger.

1. Klara tar öronproppar från en behållare direkt till vänster innanför dörrarna och ger ett par till varje rollperson. Efter att ha fått ett meddelande på sin kommunikationsenhet, ber hon rollpersonerna att vänta där de är, och lovar att inte vara borta länge. Sedan skyndar hon iväg mot en trappa som leder upp till andra våningen.
  1. Rollpersonerna har möjlighet att undersöka rummet, interagera med anställda, eller utforska de privata kontoren på andra våningen medans Klara är borta.
  2. Om någon lämnar rummet via dörrarna de kommit igenom, möter de *Cassian DeVinter* som ber dem vänta på Klara.
  3. När Klara återvänder, visar hennes rufsiga hår och ojämna blus att något ovanligt kan ha inträffat under hennes frånvaro.
2. Klara leder gruppen genom rummets aktiviteter till ett litet konferensrum på motsatt sida. Se segmentet "Lilla konferensrummet" för nästa del. Efter det segmentet, återvänd hit och förstätt till nästa punkt.
3. Nu är det dags att förklara spelmekaniken för Sysslor, som beskrivs i regelboken. Efter förklaringen blir varje spelare tilldelad en syssla, vilken redan finns på deras skrivbord. För att bestämma sysslorna kan spelledaren använda tabellen "Sysslor för kommunikationsavdelningen" för att antingen slumpa fram eller välja en passande syssla för varje spelare.
  1. Vid skrivborden finns följande: en robust skrivmaskin av Panoptikons egna märke, en benvit telefon av bakelitplast från L.M. Eiríksdóttir, en räknesticka, en inkorg (med syssla), en utkorg samt ett ställ med bläckpennor från Grafosfera. 
4. Spelarna erbjuds en runda av Sysslor innan det är dags för lunch. Sedan mer jobb.
5. Mot slutet av dagen närmar sig Klara varje rollperson med ett kuvert i handen.
   1. Inuti varje kuvert finns en nyckel och en adress.
   2. Klara förklarar att rollpersonerna ska ta tåget till Gällivare. Nära stationen i Gällivare ligger en lägenhetsbyggnad där de kommer att bo. För de rollpersoner som i sin bakgrund har en familj, inser de nu att deras familjer inte är med dem på denna plats.
6. Efter detta meddelande är spelarna fria att agera "som de vill", utforska området, interagera med varandra eller följa egna intressen och mål i denna nya och oväntade situation.

**Karaktärsnärvaro:**  

- Klara Hammarskjöld (dagtid)
- Laila Kinnunen (dagtid)
- Gustav Lindholm (dagtid, kväll)

## Lilla konferensrummet

I kontrast till det storslagna konferensrum där rollpersonerna befann sig vid dagens början, är detta rum en modell av funktionell minimalism. Stora fönster sträcker sig från golv till tak, erbjuda en vidsträckt vy av det yttre området. Dessa panoramafönster kan snabbt omvandlas till avskilda väggar genom att dra ner de mångtaliga persiennerna.

Möblerna i rummet är omisskännligt utilitaristiska; stolarna har en hård och strikt design, vilket antyder att långa sammanträden inte är att föredra i detta utrymme. Bordet, med dess enkla och funktionella stil, är långt ifrån de mer påkostade möblerna som kan hittas i andra delar av komplexet. En svart tavla dominerar kortsidan av rummet, längst bort från entrén. Spår av kritrester bildar spöklika eko av tidigare möten och diskussioner.

Klara vinkar rollpersonerna att ta plats runt det spartanska bordet. Hon förklarar att deras chef *Gustav Lindholm* strax kommer och går igenom deras arbetsuppgifter med dem. Därefter lämnar hon och stänger dörren efter sig.

*Det kommer dröja ett par minuter innan nästa person dyker upp.*

*Gustav Lindholm* stiger in i rummet, med en tydlig aura av stress omkring sig. Han sveper snabbt blicken över rummet. Om någon av spelarna dragit ner persiennerna kommer Gustav dra upp dem igen. Han vill ha koll på arbetsgolvet utanför.

> -- God morgon börjar Gustav, hans röst tyder på att han har hållit samma tal oräkneligt antal gånger.  
> Det är en rutin för honom, men varje ord är fortfarande noggrant avvägt.  
> -- Jag är Gustav Lindholm, er avdelningschef.  
> Han pausar en kort stund, som för att samla sina tankar, innan han fortsätter.  
> -- Välkommen till Aurora-komplexet. Panoptikons nordligaste kontorstkomplex. En plats där det omöjliga görs möjligt. Här, på Kommunikationsavdelningen, är ni företagets röst och öron. Ni kommer att skapa, förmedla och övervaka informationsflöden, både inom och utanför företaget. Ert arbete är avgörande för att upprätthålla Panoptikons image, hantera externa relationer och säkerställa effektiv intern kommunikation. Ni kommer att arbeta med allt från pressmeddelanden till interna nyhetsbrev, från krismeddelanden till PR-evenemang. Ert arbete formar inte bara hur världen ser Panoptikon, utan även hur våra egna medarbetare förstår och engagerar sig i företagets mål.  

Efter sin introduktion tar Gustav en kort paus för att se till att alla är uppmärksamma, och ställer sedan följande sex frågor:

1. **Hur hanterar ni konfidentiell information och företagshemligheter?**
   - Här förväntas svar som betonar vikten av diskretion och säkerhet i hanteringen av känslig information.

2. **Vilka steg tar ni för att säkerställa att all kommunikation är korrekt och professionellt framställd?**
   - Gustav förväntar sig ett svar som visar på en metodisk och noggrann inställning till skapande och granskning av kommunikationsmaterial.

3. **Hur prioriterar ni arbetsuppgifter när deadlines är tajta och arbetsbelastningen är hög?**
   - Ett bra svar bör reflektera förmågan att effektivt hantera tidspress och att kunna prioritera uppgifter klokt.

4. **Hur agerar ni i en krissituation?**
   - Denna fråga testar rollpersonernas förmåga att tänka snabbt och kommunicera klart under press.

5. **Vilken roll spelar samarbete och teamarbete på denna avdelning?**
   - Ett svar bör betona vikten av samarbete och förmågan att arbeta tillsammans mot gemensamma mål.

6. **Hur upprätthåller ni en konstant hög standard i ert arbete?**
   - Gustav ser gärna att rollpersonerna betonar viktheten av kvalitet, kontinuerlig förbättring och professionellt förhållningssätt.

Nöjd, eller så nöja som det är möjligt leder Gustav ut rollpersonerna till sina arbetsplatser.

Återvänd nu till "Kommunikationsavdelningen".

## Oasen

Oasen är ett stort inomhusgrönområde som fungerar som en fristad för avkoppling och naturupplevelser mitt i den hektiska arbetsmiljön. Detta område är skapat för att ge de anställda en känsla av att vara utomhus, trots att det ligger inomhus.

Området är rikt med grönska, utrustat med en variation av växter, från små buskar till höga träd, och inkluderar även en liten konstgjord bäck som stilla porlande ringlar sign igenom oasen. Bänkar och mjuka sittplatser är utspridda i området och ger en plats att äta en medtagen lunch, eller bara ta en paus från arbetsdagen.

**Karaktärsnärvaro:**  

- Ingrid Fosse (dagtid)

## Personalmatsalarna

Byggnaden hyser fyra matsalar, var och en unikt uppkallad efter en av årstiderna: Vår, Sommar, Höst och Vinter. Sommarsalen är den största och mest rymliga av de fyra, medan de övriga tre erbjuder en mer intim och mysig atmosfär. Trots deras olika storlekar och teman, är grunden för varje matsal densamma. Om man har sett en av dem, känns de andra bekanta. Det mest anmärkningsvärda draget i dessa matsalar är matutbudet; alla rätter som serveras är antingen veganska eller vegetariska. Klara förklarar gärna att detta matval är en integrerad del av Panoptikons engagemang för miljövänliga mål och hållbarhet, om någon av rollpersonerna visar nyfikenhet eller ställer frågor kring detta.

Betalning sker genom att man scannar sin anställningslegitimation för att få streckkod på en liten remsa papper. Denna visas sedan upp för att få en portion.

**Karaktärsnärvaro:**  

- Cassian DeVinter (under lunchen)
- Klara Hammarskjöld (under lunchen)

## Vårdpaviljongen

Panoptikon har en modern och välutrustad medicinsk anläggning som erbjuder hälsovård och välbefinnandetjänster till de anställda. Denna paviljong är utformad för att vara både inbjudande och funktionell. Interiören är ljus och luftig, med mjuka färger och naturligt ljus som flödar in genom stora fönster. Väntsalen är bekväm och inbjudande, med växter och konstverk som skapar en lugnande miljö.

Behandlingsrummen är utrustade med den senaste medicinska teknologin och erbjuder en privat och konfidentiell miljö för konsultationer och behandlingar.

Vårdpaviljongen innefattar allt från allmänläkarmottagning till specialiserade konsultationer inom områden som psykologi, fysioterapi och ergonomi. Personalen på Vårdpaviljongen består av kvalificerade läkare, sjuksköterskor och andra hälsovårdsexperter som är dedikerade till att erbjuda en omfattande vård och främja de anställdas hälsa och välbefinnande.

**Interaktioner:**  

- Om någon eller flera spelara söker vård för deras minnesförlust blir de genomsöka men inget ovanligt upptäcks.

**Karaktärsnärvaro:**  

- Dr. Farah Farzaneh (dagtid)
- Pontus Lindqvist (kväll och natt)


## Dagens slut

När arbetsdagen är slut kan rollpersonerna ge sig hemmåt.

- Klara fångar dem innan de hinner lämna Kommunikationsavdelningen och ger dem varsit kuvert som innehåller en nyckel och en adress. Hon förklarar att de ska ta tåget in till Gällivare och sedan ett stenkast från stationen finns en lägenhetsbyggnad där spelarna är inhysta. För de rollpersoner som i sin bakgrund har formulerat att de har familj går det nu upp för dem att familjen inte är med dem.
- Efter resan in till Gällivare som endast tar 20 minuter och uppsökandet av hemvisten får spelarna tid att utföra sina rollpersoners hobby.
- Sedan är det dags att sova.

### Nästa dag och dagar därefter

Det är nu det cykliska arbetet börjar på allvar. Resa in till Aurora, Arbeta, Lunch, Mer arbete, Hemresa, Hobby och sova.

Denna process bör ske ett par gånger. Alltså ett par tre, fyra dagar ska ha passerat innan den ledtrådar börja släppas för att öka deras intresse. Dessa dagar bör inte ta mer än 15-20 minuter beroende på hur mycket interaktioner rollpersonerna gör med individer och sin omgivning.

## Karaktärer

Nedan presenteras de individer som spelarna potentiellt kan interagera med under denna akt.

### Ante Niia

**Roll:** Träningsinstruktör

Ante Niias muskulösa, långa gestalt och mörkbruna, axellånga hår ger honom ett starkt och nästan vilt intryck. Men bakom det skrämmande yttre finns ett hjärta av guld. Som träningsinstruktör och rehabiliteringsspecialist strävar Ante efter att främja personalens fysiska och mentala hälsa. Han bemöter kvinnor med professionalism och värme, men hans fysiska styrka och omedvetna närmanden kan ibland skapa missförstånd hos manliga klienter.

### Alexandros Mavridis

**Roll:** Styrelseordförande för Panoptikon.

Det är lite som är känt om Alexandros Mavridis. Han är en hemlighetsfull individ som sällan gör sig till känna. En medellång man med kort silverhår och ett slätrakat ansikte och en bister min.

### Cassian DeVinter

**Roll:** Säkerhetsvakt.

Cassian DeVinter, Panoptikons icke-binära säkerhetsvakt, är känd för sin professionalism och gåtfullhet. Med en mognad som överstiger hens unga ålder, hanterar Cassian säkerhetsuppgifter med lugn effektivitet. Asexuell och privat, avvisar hen alla romantiska närmanden och håller personliga detaljer för sig själv. Cassian är ofta sedd patrullerande i Panoptikons anläggningar, alltid klädd i en distinkt svart uniform.

### Erik Lundberg

**Roll:** Bibliotikarie

Erik Lundberg är bibliotekarien som sköter Panoptikons omfattande bibliotek på Aurora-komplexet. Med en stillsam och reflekterande personlighet, har han en nästan encyklopedisk kunskap om samlingarna i biblioteket. Lundberg, som är i sina sena fyrtiotal, är känd för sitt noggranna sätt och sin förmåga att hjälpa till med att hitta även de mest obskyra referenserna. Han är en pålitlig källa till information och en värdefull resurs för alla som söker kunskap inom komplexet.

### Farah Farzaneh (Dr.)

**Roll:** Allmänmedicinläkare på Vårdpaviljongen.

Dr. Farah Farzaneh är känd för sin medicinska expertis och sitt engagemang för patienternas välbefinnande på Aurora-komplexets vårdavdelning. Hon utmärker sig genom att kombinera skicklig diagnos och behandling med en förmåga att skapa trygghet. Som förespråkare för en holistisk hälsosyn leder hon hälsopromotion bland personalen. Farzaneh är även känd för att vara morgonpigg och ofta den första på plats.

### Gustav Lindholm

**Roll:** Operationschef för Kommunikationsavdelningen.

Gustav Lindholm, över 50 år, har en tanig men energisk gestalt. Hans utseende och rörelser avslöjar ett liv av oupphörligt arbete och utmaningar. Hans hårfria skalp glänser i rummets ljus, och hans ansikte visar spår av många års ansträngningar. Gustavs närvaro utstrålar tyngd och respekt; hans varje ord och beslut verkar vara frukten av en livstids erfarenhet. Som en drivande kraft inom kommunikationsavdelningen, är hans dedikation till arbetet uppenbar.

### Ingrid Fosse

**Roll:** Trädgårdsmästare med ansvar för Trädgårdsoasen.

I sina tidiga tjugoår är Ingrid Fosse en strålande närvaro i Trädgårdsoasen på Aurora. Hon kombinerar ungdomlig entusiasm med en imponerande kunskap om växter, en arvedel från sin morfar som tidigare innehade samma roll. Ingrid, med sin pedagogiska talang, är ivrig att dela med sig av sin visdom och visa spelarna runt i oasen. Hon ger gärna tips om skötseln av olika växter och varnar om dem som är giftiga, allt med ett engagemang och en värme som smittar av sig.

**Växter:**  

- **Monstera deliciosa** (Fönsterblad) - Känd för sina stora, hjärtformade blad med unika fenestreringar (hål och skårningar). En populär dekorativ växt i många hem och tropiska miljöer.
- **Philodendron bipinnatifidum** (Trädphilodendron) - Har stora, djupt indelade blad och är en iögonfallande växt som kan bli en dramatiskt stor del av inredningen i en tropisk oas.
- **Strelitzia reginae** (Paradisfågelblomma) - Känd för sina spektakulära blommor som liknar en färgglad fågels huvud, vilket ger en exotisk och tropisk känsla till varje samling.
- **Ficus lyrata** (Fiolfikus) - Med sina stora, glänsande blad och robusta stam, är fiolfikusen en imponerande växt som bidrar till den tropiska atmosfären.
- **Cycas revoluta** (Sagopalm) - Trots sitt namn är det inte en riktig palm, utan en cykad som ger en prehistorisk känsla med sina tjocka, fjäderliknande blad.

### Klara Hammarskjöld

**Roll:** Sekreterare till Laila Kinnunen.

Klara Hammarskjöld, i åldern mellan 20 och 30 år, utstrålar ung professionalism. Hon bär en ljus blus och mörkblå kavaj med en koordinerad kjol, kombinerande elegans med funktionalitet. Hennes diskreta och stilsäkra skor speglar hennes praktiska sinnelag och uppmärksamhet på detaljer. Klara har en ljus, nästan porslinsartad hudton som kontrasterar mot hennes eldröda hår, uppsatt i en stram knut. Hennes utseende är polerat och professionellt, vilket speglar hennes roll som sekreterare.

### Laila Kinnunen

**Roll:** Direktör för Kommunikationsavdelningen.

Laila Kinnunen är en auktoritativ och kurvig kvinna som utmärker sig trots sin korta längd. Hennes safirblå, skarpsinniga ögon speglar intelligens och förmågan att genast genomskåda andra. Lailas klädsel är skräddarsydd och sofistikerad, vilket förstärker hennes ledarposition. Hon utstrålar en respektinjagande elegans som kommanderar uppmärksamhet och ibland även rädsla.

### Pontus Lindqvist

**Roll:** Sköterska på Vårdpaviljongen.

Pontus Lindqvist är en dedikerad och godtrogen sköterska på Vårdpaviljongen i Aurora-komplexet. Känd för sin medkänsla och professionalitet, ger han oumbärligt stöd till både kollegor och patienter. Närmare 30 år gammal, med en lugn och stabil närvaro, är Pontus en pålitlig och omtyckt del av vårdteamet. Han kombinerar teknisk skicklighet med ett genuint intresse för patienternas välbefinnande, vilket gör honom till en uppskattad resurs på vårdavdelningen.

## Sysslor för kommunikationsavdelningen

Denna tabell kan användas för att snabbt och enkelt slumpa fram sysslor.

| **T20** | **Syssla**                    | **Beskrivning**                                          |
|:-------:|-------------------------------|----------------------------------------------------------|
| 1       | Media och PR                  | Hantera relationer med media, skriva pressmeddelanden, organisera presskonferenser. |
| 2       | Eventplanering                | Organisera företagsevent, konferenser och mässor. |
| 3       | Marknadsföringskampanjer      | Planera och genomföra kampanjer för företagets produkter eller tjänster. |
| 4       | Kris- och incidentkommunikation | Utveckla kommunikationsplaner vid kriser eller incidenter. |
| 5       | Innehållsskapande             | Skapa skriftligt och visuellt material för kommunikationskanaler. |
| 6       | Internkommunikation           | Sköta interna meddelanden och nyhetsbrev, koordinera företagsevenemang. |
| 7       | Feedback och mätning          | Samla in och analysera feedback, mäta effektiviteten av kommunikationsinsatser. |
| 8       | Hantering av pressklipp       | Samla och organisera pressklipp relaterade till företaget. |
| 9       | Ljudinspelning och -redigering | Spela in och redigera ljud för presentationer eller radioreklam. |
| 10      | Rapportskrivning              | Skriva rapporter baserade på insamlad data. |
| 11      | Transkribering och protokollföring | Transkribera möten och förbereda formella protokoll. |
| 12      | Språkgranskning och korrekturläsning | Granska och korrigera skriftliga material. |
| 13      | Fotoarkivering                | Hantera och arkivera fotografier. |
| 14      | Möteskoordinering             | Planera och organisera möten. |
| 15      | Brevskrivning                 | Skriva och svara på brev för hand eller med skrivmaskin. |
| 16      | Dokumenthantering och arkivering | Organisera och arkivera dokument och kommunikationsmaterial. |
| 17      | Uppdatering av kontaktlistor  | Underhålla och uppdatera interna och externa kontaktlistor. |
| 18      | Telefonhantering              | Sköta inkommande och utgående telefonsamtal. |
| 19      | Posthantering                 | Sortera och distribuera inkommande och utgående post. |
| 20      | Kontroll av anslagstavlor     | Uppdatera anslagstavlor med aktuell information och meddelanden. |


## Ledtrådar och hemligheter

Under akten är det lämpligt att ge spelarna ledtrådar till vad som är deras huvudsyfte. För det är nämligen mot förmodan inte att spendera de nästa 10 åren som hårt jobbande drönare åt Panoptikon. Ledtrådar kan komma från interaktioner med Karaktärer, oväntade händelser eller att spelarna faktiskt själva tar incitamentet.

Målet med Akt 1 är att spelarna ska bli varse att Styrelseordförande *Alexandros Mavridis* har dött och att det kanske var mord.

- Det är sannolikt att spelarna initialt kommer att vara fokuserade på sina minnesförluster. Denna fråga bör bli det första mysteriet som de granskar, vilket kan leda dem till att utforska och upptäcka mer om sin situation. Se Akt 11 för detaljer om detta.

- Cassian DeVinter anlände till Aurora en vecka innan spelarna (den 14:e oktober). Efter att blivit förflyttad från Meridian-komplextet på Gibralta till det kalla Norden.
- Viskningar går bland anställda att en tillsynes livlös man påfanns i entrehallen tidigt en morgon (den 13:e oktober). (Dagen innan Cassian anlände).
- Det finns spår av någon som har trampat i en av blomrabatterna i Oasen. Denna rabatt innehåller måttligt giftiga blommor, som om koncentrerat kan användas som dödligt gift.
- Det var Farzaneh som kallades till entréhallen morgonen den 13:e oktober.
- Farzaneh förnekar all kännedom om individen i entréhallen. Hon har blivit beordrad att hålla tyst och döljer inget. Men låt gärna spelarna spekulera.
- Klara har ett "hemligt" förhållande med kommunikationsdirektören; Laila Kinnunen.
- Individen som tros vara Mavridis i denna akt är en dubbelgångare.
- Om spelarna frågar Pontus Lindqvist om individen i entréhallen erkänner Lindqvist att det var någon höjdare vid namn *Mavridis*. Mer än så vet han inte.
- Om spelarna lyckas övertyga Pontus Lindqvist att tjuvkika i papprena så hittar han inget annat än en det fulla namnet *Alexandros Mavridis*.

